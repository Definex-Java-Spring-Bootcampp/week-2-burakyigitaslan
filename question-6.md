**MONOLİTİK VE MİKROSERVİS MİMARİ**

**Monolitik Mimari:**

Monolitik mimari, tek bir kod tabanında geliştirilen, tüm uygulamayı build eden tek bir derleme sistemine sahiptir. Ayrıca tek bir çalıştırılabilir veya deploy edilebilir dosyaya sahiptir. Tüm uygulama işlevselliği tek bir büyük modülde bir araya getirilir. Bu modül, sunum katmanı, uygulama katmanı ve veritabanı katmanı gibi farklı katmanlardan oluşabilir:

- Sunum Katmanı: Kullanıcı arayüzünü ve kullanıcı ile etkileşimi yönetir.
- Uygulama Katmanı: İş mantığını ve uygulama işlevselliğini içerir.
- Veritabanı Katmanı: Verileri depolar ve yönetir.

**Monolitik Mimari Avantajları:**

- Monolitik mimari, tüm bileşenlerin tek bir yapıda birleştirildiği ve tek bir uygulama olarak dağıtıldığı için geliştirilmesi ve uygulamanın genel yapısının anlaşılması daha kolaydır. Bileşenler arasında doğrudan erişim olduğu için veri ve işlevlerin paylaşımı kolaydır. Ayrıca, tek bir teknoloji yığını kullanıldığı için farklı teknolojilere olan ihtiyaç daha azdır. Bu nedenle, geliştirme süreci kolaydır. 
- Bileşenler arasında doğrudan çağrılar yapıldığı için iletişim maliyeti düşüktür. İşlemler hızlı bir şekilde gerçekleştirilebilir ve bu sebeple performans genellikle iyidir.

**Monolitik Mimari Dezavantajları:**

- Yatay olarak ölçeklenmesi zordur. Bir bileşenin ölçeklendirilmesi, tüm uygulamanın ölçeklendirilmesini gerektirebilir. Bu da gereksiz kaynak kullanımına ve performans sorunlarına yol açabilir.
- Bir bileşenin güncellenmesi veya değiştirilmesi, tüm uygulamanın yeniden dağıtılmasını gerektirir. Bileşenler birbirine sıkı bir şekilde bağlıdır. Bir bileşende yapılan değişikliklerin diğer bileşenlere etkisi olabilir ve hatalara neden olabilir. Bu hata tüm uygulamayı etkileyebilir. Uygulama büyüdükçe yönetilmesi zorlaşır.
- Tüm uygulama için aynı teknolojiyi kullanmak gerekli olduğundan farklı teknolojiler veya diller kullanılamaz. Bu durum, yeni teknolojilerin kullanılmasını veya uygun teknoloji seçimini engelleyebilir.

Karmaşık olmayan ve fazla işlevselliğe sahip olmayan uygulamalarda, ekip ve altyapı kaynaklarının sınırlı olduğu durumlarda monolitik mimari kullanılabilir.

**Mikroservis Mimari:**

Mikroservis mimarisi, bir uygulamayı küçük, bağımsız ve birbirleriyle iletişim kuran hizmetlerden oluşan bir yapıya dönüştüren bir yazılım mimarisidir. Her hizmet, belirli bir işlevsellikten sorumludur ve kendi kod tabanı, veritabanı ve dağıtım sürecine sahiptir. Hizmetler, HTTP gibi hafif protokoller aracılığıyla iletişim kurar.

**Mikroservis Mimari Avantajları:**

- Her bir hizmetin bağımsız olarak ölçeklendirilebilmesini sağlar. Yoğun taleplerin olduğu bir hizmeti ölçeklendirebilirken, diğer hizmetlerde bu ihtiyaç olmadıkça kaynak kullanımı azaltılabilir. Uygulama büyüdükçe daha iyi performans elde edilebilir.
- Mikroservis mimarisi, farklı teknolojileri ve dilleri kullanmanıza izin verir. Her bir hizmetin farklı bir teknoloji yığınına sahip olması mümkündür. Bu nedenle, ihtiyaca uygun teknoloji araçları seçilebilir.
- Mikroservisler, daha küçük ve bağımsız bileşenlere bölündüğü için, bir hizmetin değiştirilmesi veya yeniden yapılandırılması diğer hizmetlere minimal etki yapar. Bu, hizmetlerin daha esnek ve değişime açık olmasını sağlar. Bir hizmetin çökmesi veya hata vermesi durumunda, diğer hizmetler hala çalışabilir ve sistem genelinde kesinti olmaz. Ayrıca, hataları izole etmek ve sorunları daha hızlı tespit etmek daha kolaydır.

**Mikroservis Mimari Dezavantajları:**

- Mikroservislerin kendi bağımsız veritabanlarına sahip olması, veri bütünlüğü sorunlarına neden olabilir.
- Mikroservis mimarisi, birçok farklı hizmetin bir araya gelmesiyle oluşur. Bu, sistem yönetimi ve izleme süreçlerini karmaşık hale getirebilir. Ayrıca, ağ trafiğinin artmasına, iletişim maliyetinin yükselmesine ve performans sorunlarına neden olabilir. Hizmetler arasındaki bağımlılıkların yönetimi ve hata durumunda sistem genelindeki etkilerin izlenmesi zor olabilir.
- Birden çok hizmetin bir araya gelmesiyle oluştuğu için, geliştirme ve test süreçleri daha karmaşık hale gelir. Hizmetler arasındaki entegrasyon testleri, bütünleştirme süreci daha zorlu olur.

Karmaşık ve çok sayıda işlevselliğe sahip, çok ve hızlı değişiklik yapılması ve yüksek hata toleransına sahip olması gereken uygulamalarda mikroservis mimari kullanılabilir.
